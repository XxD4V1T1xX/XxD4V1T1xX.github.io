---
layout: post
title: "ქალაქი ქუთაისი"
subtitle: "ისტორია ქალაქის შესახებ"
date: 2023-02-13 12:40:00 -0500
background: "/img/posts/kutaisiii.jpg"
---

<p>
  ქუთაისი — ქალაქი და მუნიციპალიტეტი საქართველოში, იმერეთის მხარის
  ადმინისტრაციული ცენტრი, სიდიდით მეოთხე ქალაქი საქართველოში, საქართველოს
  სამეფოს ისტორიული დედაქალაქი, ქუთაისის საეპისკოპოსოს ისტორიული ცენტრი.
  მდებარეობს მდინარე რიონზე. მოსახლეობა 130 400 ადამიანი (2023).
</p>

<p>
  ქუთაისის დოკუმენტური ისტორია იწყება ძვ. წ. III საუკუნიდან, თუმცა ანტიკური
  ავტორები მას თვლიან ძველი კოლხეთის სამეფოს (ძვ. წ. VIII ს.) დედაქალაქად.
  ქუთაისის ძველი სახელებია: აია, ქუთაია, ქუთათისიუმი. ქუთაისი საუკუნეების
  განმავლობაში, VIII-დან XIX საუკუნემდე, დასავლეთქართული სახელმწიფოს
  (მოგვიანებით იმერეთის სამეფოს) ცენტრი იყო. ბიზანტიელი ისტორიკოსი პროკოპი
  კესარიელის (VI ს.) ცნობით:
</p>

<blockquote class="blockquote">
  „მოხირისის მხარეს ჩამოუდის ერთი მდინარე, სახელად რეონი; მის სანაპიროებთან
  ძველადვე კოლხებს აუგიათ ციხე... მაშინ ამ ციხეს კოტაიონს უწოდებდნენ ელინურ
  ენით, ამჟამად კი მას ლაზები ქუთათისს ეძახიან... სხვები კი ამბობენ, ძველ დროში
  ამ ადგილას ქალაქი იყო და კვიტაიონი ეწოდებოდაო; აქაური იყო აიეტი, რის გამოც
  პოეტები მას კვიტაიელს ეძახდნენ, კოლხიდის ქვეყანას კი კვიტატიდსო“
</blockquote>

<p>
  შუა საუკუნეებში ქუთაისის სახელი უკავშირდებოდა დავით აღმაშენებლის მოღვაწეობას,
  ახალ ეპოქაში — აკაკი წერეთლის, ზაქარია ფალიაშვილის, კოტე მარჯანიშვილის
  საქმიანობას. ქუთაისის და მისი შემოგარენის მთავარი ღირსშესანიშნაობანია:
  ბაგრატის ტაძრის ნანგრევები (XI ს.), გელათის მონასტერი (XII ს.), გეგუთის
  სასახლე (XII ს.), სათაფლიის მღვიმური ნაკრძალი, ბალნეოლოგიური კურორტი წყალტუბო.
  ქუთაისში არის ქუთაის-გაენათის ეპარქიის კათედრა და რეზიდენცია.
</p>

<img
  class="img-fluid"
  src="https://upload.wikimedia.org/wikipedia/commons/thumb/4/40/Downtown_Kutaisi_%26_White_Bridge_as_seen_from_Mt_Gora_%28August_2011%29-cropped.jpg/2560px-Downtown_Kutaisi_%26_White_Bridge_as_seen_from_Mt_Gora_%28August_2011%29-cropped.jpg"
  alt="Demo Image"
/>

<h2>გეოგრაფია</h2>

<p>
  მდებარეობს დასავლეთ საქართველოს ცენტრალურ ნაწილში, მდინარე რიონის ორივე
  ნაპირზე, იმ ადგილას, სადაც მდინარე მთებიდან კოლხეთის დაბლობზე გამოდის. ქუთაისი
  მდებარეობს ზღვის დონიდან 125-300 მეტრზე, თბილისიდან 220 კმ (რკინიგზით).
</p>

<p>
  ქუთაისის ჩრდილო-აღმოსავლეთით ესაზღვრება დაბალმთიანი ოკრიბა, ჩრდილოეთით —
  სამგურალის ქედი, სამხრეთით და დასავლეთით კი კოლხეთის დაბლობი. დასახლების
  უმეტესი ნაწილი ვაკეზეა. ქალაქის ჩრდილოეთი უბნები მდინარე რიონის ორივე მხარეს
  გორაკ-ბორცვებზეა შეფენილი, უკიდურესი აღმოსავლეთი ნაწილი კი საფიჩხიის სერზე,
  რომელიც მდინარე რიონის ერთ-ერთ ტერასას წარმოადგენს.
</p>

<p>
  ჰავა ზომიერად ნოტიო სუბტროპიკულია, იცის ზომიერად თბილის ზამთარი და შედარებით
  მშრალი და ცხელი ზაფხული. ხშირია აღმოსავლეთის ფიონური ქარი. საშუალო წლიური
  ტემპერატურაა 14,5 °C, იანვრისა 5,2 °C, ივლისისა 23,2 °C. ნალექები 1730 მმ
  წელიწადში. მდინარე რიონი ქალაქს კვეთს ჩრდილოეთიდან სამხრეთისკენ. ქალაქის
  ფარგლებში მასზე აშენებულია რიონჰესი და გუმათჰესი. ქალაქის აღმოსავლეთ ნაწილში
  მიედინება მდინარე წყალწითელა, ხოლო ჩრდილო-დასავლეთში მდინარე ოღასკურა. ქალაქის
  ჩრდილოეთ ნაწილში რიონს ერთვის მცირე მდინარე რუა. ქალაქის ჩრდილოეთ ნაწილში
  შემორჩენილია ძელქვის კორომი.
</p>

<p>
  ქალაქის ფარგლებში და მის შემოგარენში მოიპოვება საშენი მასალა, მათ შორის
  გოჭოურის სააგურე თიხა, ეკლარის მოსაპირკეთებელი და საკედლე ქვა, ბანოჯის
  მარმარილო, მოწამეთას კირქვები და სხვა.
</p>

<img
  class="img-fluid"
  src="https://upload.wikimedia.org/wikipedia/commons/thumb/a/a6/Georgia_location_map_%28international_borders%29.svg/2880px-Georgia_location_map_%28international_borders%29.svg.png"
  alt="Demo Image"
/>

<h2 class="section-heading">ეტიმოლოგია</h2>

<p>
  ქუთაისის დაარსების ისტორია და სახელწოდება დღემდე კამათის საგანია. ესეც, ისევე
  როგორც ქალაქის ისტორიასთან დაკავშირებული ბევრი სხვა საკითხი, სამეცნიერო
  ჰიპოთეზების საგანია. წყაროთა მონაცემები მწირია. ასევე ზოგადია ცოდნა ძველი
  ქუთაისის გარეგნული იერ-სახის შესახებაც. ისტორიკოსი დიმიტრი
  მეღვინეთუხუცესიშვილის (XIX ს.) ცნობით:
</p>

<blockquote class="blockquote">
  „ამბობენ მითომ ქუთაისის სახელი შემდგარიყოს სამთა სიტყვათაგან: ქვა მთა ისი (ესე
  იგი ქვიან მთაზედ ქალაქი) და შემდგომ ჟამთა ცვლილებისა, უწოდებენ აწ ქუთაისი“
</blockquote>

<p>
  აია-კოლხეთის დედაქალაქი კჳტაიისი [კოტაისი, კუტაია, კჳტაჲა] პირველად ელინისტური
  ხანის ბერძნულ თხზულებებში იხსენიება. მათ შორის უმთავრესია აპოლონიოს როდოსელის
  „არგონავტიკა“ (ძვ. წ. III ს.), ოქროს საწმისის მოსაპოვებლად ბერძენთა ლაშქრობის
  შესახებ დაწერილი პოემა.
</p>

<blockquote class="blockquote">
  „აქ კჳტაიისის ხმელეთსა და კირკეონის ველზე ამარანტების შორეული მთებიდან
  მორევიანი ფაზისი მიაგორებს ფართო ნაკადს ზღვისაკენ. როდესაც ამ მდინარის
  შესართავთან მიაცურებთ ხომალდს, დაინახავთ კჳტაიელი აიეტის კოშკებს და არესის
  ჩრდილოვან ჭალაკს, სადაც მუხის წვერზე ჩამოკიდებულ საწმისს... უთვალთვალებს
  საზარელი დრაკონი“
</blockquote>

<p>
  „კჳტაიისის ხმელეთი“, ანუ ქუთაისი მისი მიმდებარე მიწებით ბიზანტიელ ავტორებთან
  „მოხირისად“ იწოდება; ქართულ მატიანეებში XI საუკუნიდან ამ სახელწოდებას
  „ქუთათისის ქუეყანა“ ცვლის, XVIII საუკუნეში კი — „ვაკე“. XVIII საუკუნეში
  „ვაკის“ მცხოვრებნი იმერეთის მეფის ერთგულებაზე იფიცებდნენ და განსაკუთრებული
  უფლებებით სარგებლობდნენ, მათ „ფიცისკაცები“ ეწოდებოდათ.
</p>

<iframe width="750" height="525" src="https://www.youtube.com/embed/UyxZoDrOdF4?si=UfS5OT4M_bwyfoYz" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe>

<p>
  Placeholder text by <a href="https://www.wikipedia.org/">Wikipedia</a>.
  Photographs by <a href="https://www.wikipedia.org/">wikipedia</a>.
</p>
